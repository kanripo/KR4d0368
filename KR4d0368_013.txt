# -*- mode: mandoku-view; -*-
#+TITLE: 本堂集
#+DATE: 2015-08-25 00:06:19.200922
#+PROPERTY: ID KR4d0368
#+PROPERTY: BASEEDITION WYG    
#+PROPERTY: JUAN 卷十三
<pb:KR4d0368_WYG_013-1a>¶
欽定四庫全書¶
　本堂集巻十三¶
　　　　　　　　　　　　　宋　陳著　撰¶
　七言律詩¶
　　次韻孫古巖冬景¶
臘天風景最無常兒造顛狂亦有方將放雪飛連夜雨¶
欲留晴住一朝霜城頭柳色吟邊動山曲梅花夢裏香¶
身在黃塵三尺外靜中無日不春光¶
<pb:KR4d0368_WYG_013-1b>¶
　　次韻单景酴醿¶
東風先遣白花開坐後妝梳殢鏡臺雪艷慣逢風落絮¶
雲香不到雨成梅下交芍藥當堦發髙伴金沙上架來¶
珍重美人收拾去春衣分馥雅持盃¶
　　浦城外界梨嶺西水碓頭阻雪三首¶
小小藍輿出逺林南來長苦路崎嶔一千里外鄉山杳¶
十二月中風雪深清夜到家惟有夢少年觸事易酸心¶
須知行止元非我隂六陽三古到今¶
<pb:KR4d0368_WYG_013-2a>¶
　　定海¶
一夜南風便葉舟天教償我定川遊兩崖踞海潮吞脚¶
萬石封堤水掉頭家家活計魚鰕市處處歡聲鼓笛樓¶
不用丹青狀風景逢人且説小杭州¶
　　宿靈石方丈(即永/固)¶
偶因塵隙遊靈石不覺夷猶到夜深坐到半忩山月影¶
參成一片白雲心寒螿着露更相調老葉無風也自吟¶
分得僧牀半僧夢夢䦨詩料滿山林¶
<pb:KR4d0368_WYG_013-2b>¶
　　謝童志道書¶
相逢一歲一開懐不奈悤悤兩望賒緘口已生愁裏棘¶
共燈空結夢中花芳林丹桂君須折厄閏黄楊我自嗟¶
猶喜鄮峯雲一葉故教風裏到天涯¶
　　夢中得詩二句王景雲聞之擬成八句來因次韻¶
浮生誰不愛名成未到頭時未是名不意事多人易老¶
知音者少路難行(夢中/二句)清閒信是終身福得失須教一¶
念輕林下有家歸有日離騷聲裏聽猿聲¶
<pb:KR4d0368_WYG_013-3a>¶
　　回家¶
為嫌客悶轉還鄉到得還家夢轉長宻友㑹疎心欲折¶
貧家事富擔難當秋山有態忻新雨風葉無心怨夕陽¶
此景勸君頻記取免教詩社報凄涼¶
　　張氏館中早作¶
小牕一榻清于水親戚相看話久暌困帶詩情投角枕¶
夢隨梅伴策霜藜鄰家落杵催樵㸑山寺分鐘撼竹棲¶
犯冷披衣捲簾立小丹山在翠樓西¶
<pb:KR4d0368_WYG_013-3b>¶
　　病起¶
西風喚起眼中仙竹榻饒涼不愛眠數樹秋聲忩着雨¶
一簾山影屋浮烟案頭古帖無完紙壁上焦琴不具絃¶
小摘畦蔬炊脱粟與妻閒説孟光賢¶
　　次前韻謝月牕兄見和¶
人得清閒便是仙秋光堪畫欠龍眠㵼簷纔歇催詩雨¶
入戸驚飛落紙烟句與杜陵同中律世無鍾子莫知絃¶
籟鳴機動聊相友捧硯猶强武士賢¶
<pb:KR4d0368_WYG_013-4a>¶
　　次韻竹忩兄(名元/龍)委順齋¶
知君委順是心銘揭以銘齋豈浪名夜兔晨烏真似夢¶
秋蟲春鳥不關情人生未死終歸困天道從來不益盈¶
我亦當今知命者請於此處話平生¶
　　竹忩兄因猫捕雞日囚夜縱有詩自憐因次韻¶
坎止流行不在人人生只合任天真無聊勾踐能興越¶
垂死范睢終相秦病足不妨登上衮顰眉休復效東鄰¶
竹忩悟得窮通理雖致狸奴許自新¶
<pb:KR4d0368_WYG_013-4b>¶
　　孟春書懐¶
老健羲娥不住車東君依様做年華十來日雨洗梅蕚¶
一半春風歸杏花醉裏出門忘故我閒心到處是吾家¶
臨溪忽悟前程事流水方生未到涯¶
　　趙氏樓偶成¶
過耳南宫捷奏鈴功名宿夢頓呼醒清風席上龜占古¶
細雨樓頭鵲語靈袖裏珍文稱白璧眼中霜頴脫青萍¶
問津當繼宣何躅要得人言更妙齡¶
<pb:KR4d0368_WYG_013-5a>¶
　　次前韻謝同樓諸公¶
凝香畫閣晝聞鈴喚我真心十倍醒奮臂勇尋西學侣¶
回頭愧謝北山靈京華是處薪炊桂旅食何妨實剖萍¶
此去功名如到手也須伏闕疏延齡¶
　　入亰到西渡¶
昨宵北渡今西渡繫是離家第二宵詩伴風流勤犯驛¶
櫂郎醉飽健迎潮丈亭浦近鄰州接筆架峯迷故里遥¶
得意歸來期可數榴花如火照髙標¶
<pb:KR4d0368_WYG_013-5b>¶
　　吳宜之(字誼/甫)生日以一詩勉之¶
伍山鍾秀出人龍頭角崢嶸意氣雄須着父兄深責望¶
好從師友細磨礲始勤却是終身福下學方收上達功¶
他日前程相約處杏園多少馬頭風¶
　　遊西湖¶
&KR0034;畫溪山入望迷工夫都在禁城西松蘿霽藹羣峯寺¶
楊柳輕風十里隄酒向朱欄樓上買詩從翠館壁中題¶
都門路逈馬蹄困奔得歸來醉似泥¶
<pb:KR4d0368_WYG_013-6a>¶
　　過鑑湖¶
越城勝境素來誇纔入東關分外嘉八百頃荷西子態¶
幾千餘寺賀君家畫屏山色饒烟水麗錦天光落晚霞¶
惜景欲圖湖上住釣船泊處是生涯¶
　　次韻劉生秋夜郊行¶
䕶索郊行秋夜抄無心萬籟自悲鳴月林散葉風前下¶
村舍孤燈夜半明暗裏家山應在望醉中砧杵不關情¶
歸來東榻鴛衾穩應笑詞人怨五更¶
<pb:KR4d0368_WYG_013-6b>¶
　　題西四明趙氏書院¶
他鄉久客不堪懐風雨書忩又獨來夢惡喜聞鶯喚醒¶
歸途羞見雁聲回望春山色今須好年少時光老易催¶
坎止流行天已定掀髯一笑且銜盃¶
　　首夏¶
花塵絮雪已茫茫一景清和便可量脅霽驚風眠秀麥¶
尾雲疎雨健新秧鶯啼未怯隨春去犬吠相催入夜長¶
酒興詩情都懶散祗將清夢試藜牀¶
<pb:KR4d0368_WYG_013-7a>¶
　　春殘¶
出門隨意踏蒼苔過眼時光一笑陪二十四風清繡地¶
兩三㸃雨試輕雷纈空舞絮隨春去鈿水嬌荷闖夏開¶
對景傷心兒女事肝腸無奈祇銜盃¶
　　乙邜鄉貢鹿鳴宴次韻¶
結髪書癡氣吸川壯年纔得預賓筵射穿楊葉心何武¶
夢入梅花骨已仙設席肆筵勞送上着鞭跨馬欲飛前¶
令君早晚朝天去桃李姸春正耐烟¶
<pb:KR4d0368_WYG_013-7b>¶
　　送胡檢閲(名/垕)¶
塵鞅紛紛走畏途眼中得見古璠璵利名抑未有知已¶
骨相雖癯却飽書已把三長脩信史應無千斛到清居¶
文章到地此為最鳳閣鸞臺次第除¶
　　吳江縣作(保佑六年七月二十/七日往鎮江考試)¶
不行浙右已三年却上今秋考試船文禁何妨鷗鷺狎¶
厨供旋得蟹魚鮮逺山浮動太湖浪宻樹㝠䝉小市烟¶
及過長橋風正惡倚篷無語看清天¶
<pb:KR4d0368_WYG_013-8a>¶
　　長橋望湖¶
太湖缺處束為橋摠把吳中景色包去百里間山獨立¶
跨三州地水平交古亭休説曽垂釣長劍何妨更斬蛟¶
欲覔鴟夷無處所如今祗自網船抛¶
　　送沿江制使姚橘州尚書(名希/得)自金陵赴召三首¶
自紫巖來百載餘我公徳量世間無官髙也祗如韋布¶
家慶真堪入畫圖忙處轉多閒氣象平時惟做實工夫¶
此行當坐經綸閣須念蒼生已及膚¶
<pb:KR4d0368_WYG_013-8b>¶
閫寄當今第一難三年裘帶笑談間寛扶民力野聲樂¶
靜壓邊風江水閒福地有緣鍾阜住清朝却詔履星還¶
過家聞説須留憩荷滿江洲筍滿山¶
當年赤手戰南宫道眼收歸造化中欲把一陶成異日¶
已教兩度受春風登門英俊知何限着意孤寒却最豐¶
但願身如秋後菊橘州深處寄深叢¶
　　咸淳元年乙丑冬同金陵制幕諸公遊舊烏衣巷¶
　　　新來燕堂制叅董靜字(居/烈)有詩因次韻¶
<pb:KR4d0368_WYG_013-9a>¶
王謝風流堕渺茫黯然懐舊見新堂山無多樹夕陽逺¶
梅始一花春意長燕去有時來畫屋鶴飛何日到青岡¶
休言枉洒新亭泪猶勝如今似醉鄉¶
　　雲西已矣江東漕司繡春園柱間詩尚存因次韻¶
　　　以冩感云(陸雲西名獻字/景思陸佃之後)¶
栁邊桃杏竹邊梅盡是先生手自栽舊事已隨春夢斷¶
新愁偏入老懐來空將滿柱留題看無復常花畫冊開¶
試上層臺望秦望鄉心禁得杜鵑催¶
<pb:KR4d0368_WYG_013-9b>¶
　　自金陵趨行都過顧城湖三十里水光接天但風¶
　　　逆不可帆午間到銀林登陸雨作¶
沿路連朝天逆吹今朝登陸雨相隨自緣寒素例難阻¶
非為老蒼私控持山色青青無世變梅花皎皎是心知¶
眼前有景足相遣到闕何妨數日遲¶
　　聞伯求弟鞠獄明允今日行刑而雪應祈喜而賦¶
　　　詩¶
勅香勤雪未如期誰信沉寃在獄扉玉闕曉俞三覆奏¶
<pb:KR4d0368_WYG_013-10a>¶
瑶妃夜剪六花飛從知刑罰分明處最係天人感應機¶
喜極吾家有宣靜眼中瓊樹轉光輝¶
　　次韻子蒼(名/琦)二首¶
清溪遊倦又浮家帶雪來觀上國華飛檄有聲爭致藁¶
通閨得薦已攢花立看雲雨蛟龍起坐笑春風鳥雀譁¶
好向江湖忙着句回頭綸鳳出南衙¶
君學柯山我學家相逢悃幅兩無華有緣偶食金陵粟¶
連歲同聽玉樹花各占路頭圖展布不隨人口鬬喧嘩¶
<pb:KR4d0368_WYG_013-10b>¶
向來平實交相勉笑殺麤心古押衙¶
　　次韻史猷父鄉集¶
兩賢主禮一般春還是慈湖里曲人久曠忽行知世變¶
相逢交賀見情真發身清苦盟方暖回首榮華迹縂陳¶
更看他年陪菜酒耆英㑹後接芳塵¶
　　嵊縣次韻趙主簿¶
為長於斯愧善羣那當世事日輪雲吾寧忤俗少行志¶
誰忍欺民上負君臨政可能皆冉季讀書均欲致華勲¶
<pb:KR4d0368_WYG_013-11a>¶
有澹臺者良知我嘉惠新詩不敢聞¶
　¶
　¶
　¶
　¶
　¶
　¶
　¶
<pb:KR4d0368_WYG_013-11b>¶
　¶
　¶
　¶
　¶
　¶
　¶
　¶
　本堂集巻十三¶
